---
layout: post
title: Com fem servir github per la guia gencat
date: 2015-11-18 17:20
categories: [personal]
---
*Aquesta entrada va ser publicada originalment al [gencat blog](http://generalitat.blog.gencat.cat/2015/11/26/github-per-obrir-els-continguts-de-la-guia-de-xarxes-socials/)*

A l'hora de publicar la setena edició de la Guia de xarxes socials de la Generalitat de Catalunya es va pensar de fer-ho també en un format més accessible que no pas les anteriors, publicades només en format tancat pdf.

La Generalitat, com se sap, és partidària d'obrir tots els comptes possibles a tota mena de públics. Per això, es va optar per reescriure tot el contingut perquè fos més fàcil de reutilitzar. Després d'estudiar diferents alternatives es va apostar pel llenguatge de redacció de text planer _markdown_. Aquest format, senzill d'escriure i intel·ligible per tothom, permet concentrar-se en el text i alhora afegir fàcilment imatges i enllaços. A més, amb el _markdown_ es pot exportar el contingut a diferents formats (html, odt, doc, pdf, etc.).

La Guia, que ha servit d'inspiració a altres [organitzacions](https://github.com/gencat/guia-xarxes/blob/master/OPENSOURCE.md) per estructurar la seva presència digital, ja s'havia compartit en obert mitjançant l'ús de llicències Creative Commons. Però quan una organització pretenia reaprofitar-ne els continguts, havia d'enviar un correu a la Direcció General d'Atenció Ciutadana i Difusió i demanar-ne el document de text. Per això, es va decidir editar-la amb [Github](https://github.com/gencat/guia-xarxes) , una plataforma de treball col·laboratiu de projectes. D'aquesta manera se centralitzava en un sol repositori l'edició de nous continguts i es propiciava la participació dels usuaris.

De fet, hi ha altres governs que estan aprofitant la plataforma de Github per compartir i elaborar continguts de manera col·laborativa. Per exemple el [_Bundestag_](https://github.com/bundestag/gesetze) (Parlament alemany) comparteix lleis i reglaments federals, [l'estat de Nova York](https://github.com/nysenate) comparteix diferents eines per gestionar la interacció amb la ciutadania, i el [govern del Regne Unit](https://github.com/alphagov/paas-team-manual), la documentació de com editar els seus repositoris.

Github és conscient que els governs en fan ús. Per això ha obert d'[un grup](https://github.com/government/) al seu repositori que facilita l’intercanvi d’experiències i idees entre els treballadors de governs d’arreu del planeta. El grup inclou també Catalunya mitjançant el domini gencat.cat.

Així doncs, a partir d'ara, qualsevol organització que vulgui crear la seva guia de xarxes socials a partir de l'exemplar de la Generalitat, només cal que cloni el repositori i ja diposarà d'una base per començar.

Amb tot, encara es continua difonent en format pdf per a qui hi estigui interessat a consultar-la en aquest format.
