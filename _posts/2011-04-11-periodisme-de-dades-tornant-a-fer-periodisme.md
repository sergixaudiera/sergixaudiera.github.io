---
layout: post
title: Periodisme de dades, tornant a fer periodisme
date: 2011-04-11 11:47
categories: [personal,pro]
---
Com pot estar en perill el periodisme en el moment en què la societat consumeix més continguts periodístics?

Portem ja un temps reflexionant sobre el futur del periodisme més enllà del canal i el format en què s'exerceixi la professió. Avui en dia amb les llistes de l'atur plenes de periodistes i afortunat el diari que només ha de retallar personal, sembla ser que els pares dels joves estudiants de batxillerat, que han de decidir 'què volen ser de grans', no deuen aconsellar periodisme per les seves sortides professionals.

M'agradaria llançar una llança a favor a favor dels milers de joves que encara per vocació es matriculen per aquests estudis cada any. El periodisme té més futur laboral que mai, i el seu futur com diu Tim Berners-Lee passa per la interpretació de dades. El rol del periodista serà durant els propers anys una peça encara més important de la societat sobreinformada en la que vivim, i haurà de tornar a la seva esència per aportar un valor social real.

A les darreres dècades el periodista d'un mitjà ha limitat la seva missió a plasmar informacions que li han enviat les agències de notícies;  fer-ne petites modificacions, refregits o publicar literalment la informació sense fer-ne cap lectura extra. Aquest flux de treball podia tenir algun sentit en la societat pre-connectada, en què la informació només era accessible a través de determinades vies d'informació. A la societat 24/7  en la que vivim, qualsevol persona disposa de tota la informació que requereixi, al moment, des de qualsevol punt i de manera gratuïta.

El fet de disposar d'aquesta informació no significa que es digereixi. Posem pel cas les filtracions de wikileaks sobre la guerra d'Iraq, bases de dades infinites, en que s'explica amb tot detall el dia a dia de la invasió americana al país asiàtic. La informació crua, a la que tothom hi té accés, no hauria arribat a la ciutadania de la manera que va arribar -amb un fort impacte mediàtic-,  si no hagués estat pels periodistes que van exercir de periodistes, informant, filtrant, i interpretant les dades per fer-les  accessibles al ciutadà.

Amb les diferents iniciatives d'obertura de dades per part de diferents governs i empreses privades els usuaris disposarem de tota la informació necessària, però no del temps d'estudi que ens permeti una correcte intrepreatació, aquí el periodista equipat amb unes noves habilitats i eines, haurà de ser capaç de convertir la dada crua en producte acabat a punt per ser consumit pel lector.
