---
layout: post
title: Els dilluns Gandhi no parlava
date: 2011-11-22 10:00
categories: [personal]
---
Jo tampoc sabia que el dilluns Gandhi no parlava, vaig conèixer aquest fet, fa uns dies, gràcies a un article publicat pel Diari Ara i em va semblar una gran idea. L'admirat personatge indi (1869 -1948) duia a terme aquest dejuni de paraules, per tal de poder-se concentrar en les idees pròpies i reflexionar sobre els coneixements adquirits.

Més de 20 anys després de la mort de Gandhi, apareix per primera vegada el terme infoxicació, fent referència a la sobrecàrrega informativa, en bona part deguda als avanços tecnològics que ja per aquella època començaven a permetre una gran difusió dels missatges.

És curiós observar com un problema de tanta actualitat com és l'excés d'informació era ja un mal de cap fa més de 100 anys.

La societat en xarxa en la que vivim, permanentment connectats a través d'internet i les xarxes socials no ha fet més que agreujar aquest problema. Aquestes plataformes socials, d'accés gratuït per l'usuari (cobrada amb el temps i l'atenció que hi dediquem) tendeixen a provocar una acumulació d'informació.

En aquest punt m'agradaria fer una observació sobre el model de negoci de les xarxes socials, per fer-ho què millor que repassar les mètriques que utilitzen aquestes mateixes plataformes per a avaluar el bon rendiment: usuaris actius, usuaris actius diaris, tuits enviats per segons, vídeos pujats, ... així podem veure com totes aquestes plataformes estan orientades cap a incrementar la freqüència d'activitat i el volum de continguts. Ras i curt, viuen de la quantitat enlloc de procurar per una major qualitat del temps i continguts que hi consumim.

Les xarxes socials ben utilitzades poden ser una font important d'informació rellevant i útil. Per fer-ho a vegades cal utilitzar-la de manera diferent a les que proposen les Facebook, Twitter, o Youtube, ja que com hem vist anteriorment els nostres objectius individuals i els de les plataformes poden no coincidir.

Una possible solució per optimitzar millor aquestes excel·lents eines de relació podria ser disminuir el volum de continguts, lectures, o atenció que destinem a un gran nombre de continguts de baixa qualitat i dedicar més temps a estudiar i reflexionar sobre aquells que realment aporten un coneixement amb valor afegit. En la transició dels blogs cap a les xarxes socials i la seva immedietesa segurament hem perdut una part de l'escència 2.0 de compartir contignuts de qualitat i reflexionats, envers a compartir un major nombre de continguts de baixa qualitat.

Recordem que els continguts a internet són infinits però no així el temps, i aquest és el recurs més valuós del que disposem.
