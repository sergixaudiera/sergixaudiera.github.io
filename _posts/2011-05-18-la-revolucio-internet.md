---
layout: post
title: La revolució Internet
date: 2011-05-18 17:48
---
Hola,

segurament durant les últimes setmanes has sentit parlar a molts experts sobre la importància d'Internet en les revolucions socials dels últims temps, i del gran poder que han exercit les xarxes socials, com a canals d'informació. Després de tota aquesta informació potser encara no has entès  el paper d'Internet i les xarxes socials en tots aquests moviments. Si és així si us plau llegeix el text, i podràs entendre que Facebook no només es fa servir per publicar fotos de la festa del dissabte a la nit ni Twitter per llegir les tonteries de futbolistes i famosos. Tot seguit t'intento explicar des del meu -humil- punt de vista de què va això d’Internet i perquè s'ha convertit en una eina tant important.

En primer lloc cal que pensis Internet com un nou recurs, com en el seu moment van ser la màquina de vapor o l'electricitat, recursos que en el seu moment van canviar per sempre la nostra manera de relacionar-nos, produir, comunicar, viure, percebre el nostre entorn. En definitiva van suposar canvis i evolucions culturals.

Internet com ja t'he dit abans permet relacions personals directes, de persona a persona. Per exemple ara mateix estàs llegint aquest text, que he publicat a la xarxa,  independent de qualsevol grup de comunicació,  i sense cap filtre ni censura. Avui en dia cada un de nosaltres, independentment dels recursos dels que disposi, pot esdevenir un mitjà i relacionar-se directament amb altres persones a través de la xarxa. El que han aconseguit les plataformes d’auto publicació (blocs i xarxes socials) és que qualsevol persona, sense importància de recursos econòmics ni coneixements tècnics, pugui fer sentir la seva opinió sense filtres ni restriccions.

Antigament ens informàvem a través d’una reduïda oferta de canals (premsa, radio i televisió) on es controlaven els missatges que es publicaven, i al ser les úniques fonts d'informació  era fàcil que ens creguéssim el que ens deien. Amb el temps l'oferta de mitjans es va anar augmentant de manera controlada, perquè es necessitaven molts recursos econòmics, tècnics i aprovacions polítiques per poder crear-ne un de nou, fet que limitava el control d'aquests al selecte grup de persones que reunien els requisits.

Ara gràcies a Internet ens trobem de cop i volta amb milers i milers de mitjans, on cada un de nosaltres pot expressar lliurament les nostres idees. Això fa que cada vegada més persones trobem espais on compartir les nostres idees, reflexionar conjuntament, i relacionar-nos amb moltes persones que abans ens era impossible. A causa de l'ampliació de l'oferta d’emissors d'idees,  aquestes han deixat de ser monopoli d’uns pocs i ara conviuen amb moltes altres 'veritats'. Evidentment aquest nou context  ha provocat una debilitació de les idees que fins fa poc vivien en solitari.

Per tant en els darrers anys hem passat d' un nombre molt  reduït de mitjans controlats per molt poques persones que publicaven les informacions segons la seva conveniència, a conviure amb un nombre il·limitat de fonts d’informació que poden expressar les seves idees i pensaments amb total llibertat. Aquesta gran oferta ens permet escollir les fonts d'informació, independentment dels recursos econòmics del que disposi, i per tant les audiències dels missatges tendeixen a segmentar-se, i a ser menys manipulables. Dit d'altra manera, és més difícil que un mitjà tingui audiències milionàries. O sigui que els grans mitjans  tenen més complicat canalitzar les idees de la societat com ho havien fet fins ara.

I en quina situació ens trobem ara? Què en molt poc temps l'organització social democràtica que fins fa pocs anys ens havia servit per organitzar-nos socialment  ha quedat obsoleta. Ara disposem d’eines i recursos per relacionar-nos i organitzar-nos dels que no disposàvem fa uns anys, que han canviat el nostre dia a dia.

Cada vegada tindrem més complicat classificar les societats utilitzant les antigues etiquetes socials (conservador, progressista, ...)  que responien a missatges provinents de grans grups de comunicació. Amb l'augment d'informació i coneixement, a més de la possibilitat de verificar-la, la ciutadania deixem de ser manipulables, ens comencem a organitzar de manera diferent, ens adherim a causes concretes i quan creiem que podem millorar el nostre entorn ens organitzem entre nosaltres sense que ningú ens ho digui. Les antigues doctrines ideològiques - impulsades per les grans audiències en els  mitjans tenen cada vegada menys suport.

Internet  permet relacions, organitzacions  i moviments socials que abans només podíem vehicular  a través d'organitzacions paternals (partits polítics, sindicats, mitjans de comunicació) que acaben sempre procurant per un interès de la pròpia organització. Internet és una plataforma que ens "empodera" a tots, és responsabilitat nostra utilitzar aquest recurs per crear un món millor.

Si aquest text t’ha ajudat a entendre una mica millor el context històric en el que vivim si us plau comparteix-lo amb tots els teus coneguts, i fes-ne tota la difusió que creguis adient. Com més siguem els que ens expressem lliurament més democràtica serà la nostre societat.
