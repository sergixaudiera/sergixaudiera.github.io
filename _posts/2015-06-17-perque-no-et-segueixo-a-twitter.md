---
layout: post
title: Perquè no et segueixo a Twitter
date: 2015-06-17 17:20
comments: true
categories: [pro]
---
Durant les últimes setmanes algunes persones m'han demanat perquè no les segueixo a Twitter. La millor manera que he trobat de respondre a la pregunta és explicant com utilitzo aquesta eina (Twitter).  

En primer lloc vull deixar clar que en aquesta entrada parlo de Twitter des del punt de vista d'ús personal. No és la única, ni segurament la millor manera d'utilitzar-la.  

Han passat ja uns quants anys des del dia que vaig començar a utilitzar Twitter. D'ençà del seu naixement Twitter ha anat evolucionant al mateix temps que ha incorporant noves funcionalitats que han fet evolucionar l'eina.  

Twitter em permet accedir a un espai infinit d'informació a temps real. Aquest és l'espai on accedeixo quan vull estar informat del que està passant *ara mateix*. Per la seva particularitat hi espero trobar els titulars necessaris per estar informat d'una manera bàsica.  

Per això no segueixo perfils de diaris ni blogs, per aquesta informació més profunda encara llegeixo en paper i en l'àmbit digital utilitzo un lector d'rss (actualment Feedly). Si durant la meva estada a Twitter trobo un article interessant més enllà del titular, l’afegeixo als favorits per llegir-lo més tard.  

Al meu *timeline* espero trobar-hi un resum dels titulars d'interès. Intento seguir una mostra representativa dels temes que més m'interessen a cada moment, així només d'accedir em trobo menys publicacions i sóc capaç de llegir tots els tuits de la gent a qui segueixo. La gent a la que segueixo va canviant conjuntament amb els meus interessos. Intento, per controlar la quantitat de continguts, tenir el nombre de *following* constant en funció del temps de lectura que vull dedicar. Per tant cada vegada que segueixo una nova persona deixo de seguir-ne a una altre. En la meva manera de tenir a ratlla la dieta digital.  

A més de la gent a qui segueixo també llegeixo a més persones. Aquestes persones les tinc ordenades en llistes  temàtiques (públiques i privades). Aquestes llistes tenen un volum més gran de publicacions i això m'impedeix fer-ne un seguiment exhaustiu. Si estàs llegint aquesta entrada i no et segueixo, segurament estaràs a una llista.  

Tan important és el que diem com el que fem. Com ja sabeu sóc un gran seguidor de Tweetdeck, a més de la possibilitat de configurar columnes amb llistes o cerques, hi ha l'opció de crear una columna amb l'activitat de les persones a qui seguim. Així en aquesta columna puc veure de manera detallada l'activitat de la gent a qui segueixo. Això em permet descobrir més informació sense sortir de l'entorn.  

En resum, Twitter és per mi una font bàsica d'informació en temps real. És l'eina que acompanya qualsevol esdeveniment mediàtic important que complementa l'experiència. És el meu *hub* principal d'informació i de tal manera l'utilitzo. Pels aspectes més personals són unes altres les eines que utilitzo.  

